<!DOCTYPE html>
<html lang="nl">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Nederland klaarmaken voor komst Superintelligentie – Een Deltaplan voor de AI Transitie</title>
    <link rel="stylesheet" href="styles.css">
</head>
<body>
    <div class="container">
        <header>
            <h1>Nederland klaarmaken voor komst Superintelligentie – Een Deltaplan voor de AI Transitie</h1>
        </header>
        
        <section class="intro">
            <h2>De mondiale AI race</h2>
            <p>Heel lang dachten we dat alleen mensen écht intelligent kunnen zijn. Maar met voldoende rekenkracht en de juiste algoritmes kunnen computers straks alles wat wij kunnen–en waarschijnlijk veel meer. Dit is geen sciencefiction meer. Deze technologische ontwikkeling is ingrijpender dan de komst van de smartphone of het internet. AI (Artificial Intelligence - 'Kunstmatige Intelligentie') wordt razendsnel slimmer, dankzij enorme investeringen en supercomputers.</p>
            
            <p>AI zal de komende jaren de geopolitieke en militaire machtsbalans laten kantelen naar de naties die deze technologie beheersen. Amerika en China begrijpen dit als geen ander en investeren massaal in talent, startups en datacenters. Zelfs de Emiraten hebben een minister voor AI en zetten vol in op het bouwen van 'soevereine AI'. Nederland kijkt toe, terwijl anderen bepalen hoe de toekomst eruitziet.</p>
            
            <h2>Het is geen toekomstmuziek meer</h2>
            <p>Veel mensen zijn nog sceptisch. Zij zien onhandige chatbots die onzin uitkramen of gekke plaatjes maken. "Kan dit écht de wereld veranderen?" vragen ze zich af. Maar zij zien slechts het topje van de ijsberg. Onder het oppervlak raast de vooruitgang in volle vaart door. Elke maand verschijnen nieuwe, krachtigere AI-systemen, die steeds complexere taken autonoom kunnen uitvoeren.</p>
            
            <p>In sommige sectoren is de impact al pijnlijk zichtbaar. Neem programmeurs: twee jaar geleden nog sceptisch, nu laten ze AI het grootste deel van hun code schrijven. De wereldwijde vraag naar programmeurs bevindt zich op een dieptepunt, simpelweg omdat bestaande programmeurs met hulp van AI veel productiever zijn geworden. Dit creëert bovendien een vliegwiel: AI helpt programmeurs bij het bouwen van nóg betere AI. Eind vorige maand werd op een AI conferentie een technische innovatie gepresenteerd die volledig door AI was bedacht, getest en opgeschreven en zonder problemen langs de menselijke peer review kwam.</p>
            
            <p>Deze overgang van scepticisme naar razendsnelle adoptie – en potentieel vervanging – zullen we in elke industrie gaan zien. Zelfrijdende auto's verzorgen al 20% van de taxiritten in sommige Amerikaanse steden. Farmaceuten gebruiken AI om sneller en goedkoper medicijnen te ontwikkelen. Virtuele collega's worden snel realiteit: razendslim en altijd beschikbaar, alleen niet aanwezig bij de koffieautomaat. Bedrijven hebben geen keus: wie AI niet effectief inzet, verliest het op snelheid, innovatie en kosten.</p>
            
            <p>Zelf leven wij met een dubbel gevoel: technisch opent AI ongekende mogelijkheden en maakt het ons eigen werk – als AI onderzoeker en AI ondernemer – interessanter dan ooit. Maar tegelijk zien we hoe snel dit onze samenleving verandert, en hoe slecht we daarop zijn voorbereid.</p>
            
            <h2>Nederland's positie: van koploper naar achterblijver</h2>
            <p>Hoe doet Nederland het in deze race? Om eerlijk te zijn: we lopen achter. Landen als Amerika, China—en in mindere mate het VK en Frankrijk—investeren miljarden in AI. Nederland? Geen plan, geen prioriteit, geen grote investeringen.</p>
            
            <p>Vijf jaar geleden stond Nederland nog in de voorhoede. Academisch waren we een internationaal AI-zwaartepunt, Google opende een AI-kantoor in Amsterdam en ASML groeide uit tot een belangrijke speler in AI-chiptechnologie. Het bewijst: Nederland kán een sleutelrol spelen.</p>
            
            <p>Maar vandaag de dag gebruiken we vooral Amerikaanse AI-modellen terwijl ons talent wegtrekt. We verliezen controle over een technologie die straks álles raakt—van innovatie tot defensie en dagelijks werk.</p>
            
            <h2>De prijs van niets doen</h2>
            <p>Dit verlies aan technologische zelfstandigheid heeft verstrekkende gevolgen. Zonder eigen AI-modellen weten we niet wat ze doen en riskeren we buitensluiting bij geopolitieke spanningen. Soevereiniteitsverlies betekent: geen inzicht in hoe deze systemen werken, geen invloed op hun ontwikkeling en geen zekerheid dat ze in ons belang handelen.</p>
            
            <p>Ook onze welvaartsstaat komt in gevaar. Als economische waarde wegvloeit naar buitenlandse techbedrijven die onze 'virtuele werknemers' leveren, dalen onze belastinginkomsten. Ons sociale zekerheidsstelsel kan alleen bestaan met een sterke, zelfstandige economie.</p>
            
            <p>De keuze is helder: nu investeren in onze AI-toekomst, of eindigen als openluchtmuseum voor rijke Chinese en Amerikaanse toeristen.</p>
            
            <h2>Een nieuw Deltaplan voor AI</h2>
            <p>In de twintigste eeuw bouwde Nederland de Deltawerken om ons land te beschermen tegen het water. Geen luxeproject, maar een daad van zelfbescherming—visionair, collectief en onmisbaar. Vandaag staan we opnieuw voor een existentiële dreiging. Niet van water, maar van digitale afhankelijkheid. AI wordt de fundering van economie, defensie, zorg, onderwijs en alle sectoren die ons lief zijn. Als we die systemen niet zelf bouwen en begrijpen, raken we de regie over onze toekomst kwijt.</p>
            
            <p>Om deze uitdaging het hoofd te bieden, presenteren wij hieronder een eerste aanzet voor een nationaal AI Deltaplan, bedoeld om de discussie te voeden en tot actie aan te zetten:</p>
        </section>
        
        <section class="recommendations">
            <h2>De tien aanbevelingen</h2>
            <ol>
                <li>
                    <h3><a href="ai-soevereiniteit.html">AI soevereiniteit</a></h3>
                    <p>We hebben Nederlandse bedrijven nodig die niet alleen AI-apps bouwen, maar ook eigen AI-modellen kunnen trainen en aanpassen. Deze bedrijven moeten cruciale systemen leveren aan onze overheid, defensie en bedrijven.</p>
                </li>
                <li>
                    <h3><a href="talent.html">Talent</a></h3>
                    <p>Wie de beste mensen heeft, wint de AI-race. Jarenlang vertrok ons talent naar Silicon Valley, maar geopolitieke onrust biedt kansen om dit talent terug te halen. Met snelle visa's, startkapitaal en onderzoeksbudgetten kunnen we toptalent aantrekken en behouden.</p>
                </li>
                <li>
                    <h3><a href="nederlandse-ai-hub.html">Een Nederlandse AI hub</a></h3>
                    <p>Om AI-talent en kapitaal te concentreren, moet Nederland één centrale AI-hub ontwikkelen, vergelijkbaar met het Franse 'Station F'. Hier vinden meetups plaats, doen grote techbedrijven AI onderzoek doen en verzamelen startups zich.</p>
                </li>
                <li>
                    <h3><a href="strategische-investeringen.html">Strategische investeringen</a></h3>
                    <p>We investeren wel in jonge startups, maar missen groeikapitaal om bedrijven echt groot te maken. Durf te kiezen welke industrieën we niet mogen verliezen, en stel daar meer kapitaal voor beschikbaar. Als we niet meer dan 0,1% van onze pensioenpot in innovatie investeren, zal de overige 99,9% straks onvoldoende zijn voor ons pensioen.</p>
                </li>
                <li>
                    <h3><a href="europese-rekenkracht.html">Europese rekenkracht</a></h3>
                    <p>Europa heeft soevereine rekenkracht nodig, wat betekent dat we eigen GPU's moeten kunnen produceren en gespecialiseerde AI-datacenters moeten bouwen, beheerd door Europese partijen. Omdat AI bovendien extreem veel energie vraagt, is uitbreiding van zon-, wind- en kernenergie cruciaal om in een AI-toekomst mee te blijven doen.</p>
                </li>
                <li>
                    <h3><a href="defensie-als-vliegwiel.html">Defensie als vliegwiel</a></h3>
                    <p>Zonder AI is er straks geen moderne defensie. Wij moeten onze eigen autonome wapensystemen kunnen ontwikkelen, draaiend op onze eigen modellen - niet op Amerikaanse of Chinese die op afstand uitgezet kunnen worden.</p>
                </li>
                <li>
                    <h3><a href="sectorspecifieke-ai-plannen.html">Sectorspecifieke AI-plannen</a></h3>
                    <p>Voor sectoren waar we niet afhankelijk mogen worden van buitenlandse AI-modellen, moeten we een duidelijk plan definiëren. We moeten vooruit denken, en ons inbeelden hoe (ingrijpend) een industrie zal veranderen wanneer AI over (boven)menselijke intelligentie zal beschikken, en hoe we hier zelf aan mee kunnen bouwen - in Europese samenwerking waar mogelijk. Zulke ambitieuze plannen trekken bovendien toptalent aan dat juist dáármee het verschil wil maken.</p>
                </li>
                <li>
                    <h3><a href="maak-nederland-ai-vaardig.html">Maak Nederland AI vaardig</a></h3>
                    <p>Start een nationale campagne om Nederland AI-vaardig te maken, met aandacht voor zowel kansen als risico's van AI. Bedrijven moeten AI-gebruik actief stimuleren en via praktijkgerichte trainingen zorgen dat we, zelfs als we AI niet bouwen, de beste worden in de toepassing ervan.</p>
                </li>
                <li>
                    <h3><a href="onderzoek-naar-ai-impact.html">Onderzoek naar AI-impact</a></h3>
                    <p>Start een nationaal programma dat de impact van AI op de economie, onderwijs, democratie en veiligheid onderzoekt. Koppel onderzoekers aan beleidsmakers en bedrijven om scenario's te ontwikkelen die directe input geven voor beleid en strategie.</p>
                </li>
                <li>
                    <h3><a href="online-veiligheid.html">Online veiligheid</a></h3>
                    <p>Superintelligente AI maakt ons kwetsbaar voor sabotage, misinformatie, spionage en digitale aanvallen. We moeten fors investeren in AI-veiligheid en cyberweerbaarheid en op dat gebied samen werken met partners in de EU. ASML maakt ons onmisbaar is in de wereldwijde AI-keten—maar ook kwetsbaar.</p>
                </li>
            </ol>
        </section>
        
        <section class="conclusion">
            <h2>Een Nederlandse AI top</h2>
            <p>AI-modellen zijn nu al krachtig genoeg om de komende jaren ons leven ingrijpend te veranderen – dat staat vast. Velen denken bovendien dat we nog maar een paar jaar verwijderd zijn van het moment waarop AI zichzelf begint te verbeteren: een kettingreactie die, eenmaal begonnen, niet meer te stoppen is..</p>
            
            <p>Voor Nederland is dit een historisch keuzemoment. Blijven we toekijken en accepteren we technologische afhankelijkheid? Of nemen we, zoals bij de waterdreiging, het heft in eigen hand? De kennis en het kapitaal hebben we—nu moeten we het inzetten.</p>
            
            <p>Daarom roepen wij op tot een Nederlandse AI-top, direct na de zomer. Het Verenigd Koninkrijk en Frankrijk organiseerden eerder al succesvolle AI-toppen die hun ambities zichtbaar maakten en versnelden. Maar waar zij kozen voor internationale bijeenkomsten met diplomatieke allure, heeft Nederland behoefte aan iets anders: een nationale top, gericht op het samenbrengen van onze eigen bedrijven, ondernemers, onderzoekers en beleidsmakers. Niet om de wereld te imponeren, maar om in eigen land daadwerkelijk stappen te zetten en AI overal nóg hoger op de agenda te zetten.</p>
            
            <p>Zo'n top laat zien dat we de AI-transitie – met al haar kansen en risico's – serieus nemen. Met onze tien aanbevelingen doen we een aanzet voor een concrete agenda. Tijdens de top presenteren overheden hoe zij de aanbevelingen implementeren, terwijl bedrijven uiteenzetten hoe AI hun markt fundamenteel verandert en welke stappen nodig zijn om internationaal competitief te blijven.</p>
            
            <p>Het oorspronkelijke Deltaplan werd ook niet zonder slag of stoot aangenomen—er was initiële weerstand tegen de immense kosten en technische complexiteit. Net als nu vroegen sommigen zich af of de dreiging wel zo urgent was. Het vergde visionair leiderschap van mensen als Johan van Veen, die ver vooruit durfden te kijken. Nu staan we opnieuw voor een existentiële uitdaging die om dezelfde Nederlandse vastberadenheid vraagt.</p>
            
            <p>Een uitgebreide versie van dit artikel is gepubliceerd op <a href="https://aiplan.nl" target="_blank">https://aiplan.nl</a>, alwaar ieder ook wordt uitgenodigd om mee te schrijven aan het plan.</p>
        </section>
        
        <footer>
            <p>Nederland klaarmaken voor komst Superintelligentie – Een Deltaplan voor de AI Transitie</p>
            <div class="github-box">
                Schrijf mee aan het AI Plan via <a href="https://github.com/jelleprins/aiplan" target="_blank">GitHub</a>.
            </div>
        </footer>
    </div>
</body>
</html>
